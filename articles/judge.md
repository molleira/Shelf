# La facultat de jutjar
### Immanuel Kant

## 1. Les dualitats de la filosofia kantiana a les introduccions de KU i el paper mediador de la facultat de jutjar

A la Crítica de la facultat de jutjar (KU), Kant explora una possible via d'unió entre la Crítica de la raó pura i la Crítica de la raó pràctica; de fet, cerca un fonament transcendental al substrat comú dels regnes de naturalesa i llibertat, on l'estètica esdevé una eina privilegiada. En aquest sentit, descobreix en la facultat de jutjar una via que pot conciliar la rígida dualitat que s'estableix en el seu sistema, ja que els judicis estètics no són judicis teòrics, però tanmateix són judicis reals. És a dir, els judicis estètics incorporen un aspecte fenomènic -que no acaba d'encaixar en l'esquema de l'idealisme transcendental- com si hi hagués una "harmonia" entre naturalesa i llibertat.

Kant comença la introducció de la KU dividint la filosofia en teòrica i pràctica i distingint entre els conceptes de la natura i el concepte de la llibertat. Així, d'entrada, ja estableix un parell de dualitats rellevants. Però això no queda aquí; els conceptes de la natura fan possible un coneixement teòric -segons principis a priori-, i el concepte de la llibertat comporta un principi per a la determinació de la voluntat, és a dir, és pràctic. Per aquest motiu, la part teòrica de la filosofia és la filosofia de la natura, i la part pràctica de la filosofia és la filosofia moral -segons el concepte de llibertat-.

En aquest sentit, la nostra facultat de conèixer té dos dominis en relació amb la seva totalitat; el domini dels conceptes de la natura i el domini del concepte de llibertat. Tanmateix, el seu territori és comú, a saber, el conjunt dels objectes de tota experiència possible (fenòmens). Els conceptes exerceixen la seva legislació sobre els fenòmens; la legislació per mitjà de conceptes de la natura es realitza a través de l'enteniment i és teòrica, mentre que la legislació a través del concepte de la llibertat es realitza a través de la raó i és pràctica. Alhora, el concepte de natura fa representable els seus objectes en la intuïció - com a simples fenòmens -, mentre que el concepte de llibertat representa una cosa en si mateixa però no en la intuïció. És a dir, cap dels dos pot proporcionar un coneixement teòric del seu objecte com a cosa en si, que és el substrat de la possibilitat dels fenòmens.

Per tant, les dualitats que introdueix Kant, que representen el seu esquema filosòfic, són alhora notables i quantioses. Les podem enumerar breument:

- **filosofia teòrica** / **filosofia pràctica**
- **concepte de natura** / **concepte de llibertat**
- **coneixement teòric** / **coneixement pràctic**
- **filosofia de la natura** / **filosofia moral**
- **enteniment** / **raó**
- **fenòmen** / **cosa en si**

Tanmateix, sembla que Kant no queda satisfet amb la rigidesa d'aquestes dualitats, entre les quals hi ha un abisme inabastable; entre el domini del concepte de la natura i el domini del concepte de la llibertat hi ha, alhora, una distància insalvable entre allò que és sensible i allò que és suprasensible. En aquest sentit, la transició des d'un àmbit a l'altre no és possible. Kant afirma que passa com si es tractés de mons diferents, el primer dels quals no pot tenir cap influència sobre el segon.

*[Nota: Aquest és un extracte de l'article complet. Contingut pendent de conversió completa.]*
